# SMARTeGROUND
Τίτλος έργου
**SMARTeGROUND**

Αναλυτική περιγραφή ιδέας * 
**ΣΥΝΕΡΓΑΤΙΚΟ ΕΡΓΟ
ΣΥΜΜΕΤΕΧΟΥΝ:**
Νηπιαγωγείο Λυγιάς Λευκάδας - Τμήμα 1
Νηπιαγωγείο Λυγιάς Λευκάδας - Τμήμα 2
Δημοτικό Σχολείο Μαθιάτη


**ΘΕΜΑ:**
**“Έξυπνη” και προσαρμοστική Παιδική Χαρά

**ΣΤΟΧΟΙ:**
Να γνωρίσουν οι μαθητές/-τριες την τεχνολογία της Τεχνητής Νοημοσύνης (AI), του Διαδικτύου των Πραγμάτων (IoT) και της Ταυτοποίησης μέσω Ραδιοσυχνοτήτων (RFID) σε ένα πλαίσιο δημιουργικής επίλυσης προβλημάτων 
Να σχεδιάσουν και να δημιουργήσουν διαδραστικά παιχνίδια και όργανα παιδικής χαράς, που προσαρμόζονται στις ανάγκες και τα ενδιαφέροντα των παιδιών, με έμφαση στην καλλιέργεια δεξιοτήτων και τη συμπερίληψη
Να εξοικειωθούν με τον επιστημονικό τρόπο σκέψης (παρατήρηση, καταγραφές κ.λπ.)

**Α. ΣΥΝΤΟΜΗ ΠΕΡΙΓΡΑΦΗ**
Στο SMARTeGROUND τα άψυχα παιχνίδια ζωντανεύουν! Σε καλωσορίζουν και σε ξεναγούν στο πιο πρωτότυπο Πάρκο Μάθησης και Ψυχαγωγίας, γεμίζουν χρώματα και ήχους, σε “μαθαίνουν” καλύτερα και σου προσφέρουν ό,τι κάθε φορά επιθυμείς!
Στόχος του έργου μας, είναι να δημιουργήσουμε μία διαδραστική μακέτα του Πάρκου Μάθησης και Ψυχαγωγίας SMARTeGROUND, όπου το Beebot Explorer θα ξεναγεί τους επισκέπτες και με τη χρήση RFID καρτών, θα τους προσφέρει μία αξέχαστη διαδραστική εμπειρία!
Για κάθε διαδραστικό τετράγωνο της μακέτας, το κάθε σχολείο θα δημιουργήσει μικρογραφίες παιχνιδιών παιδικής χαράς, στις οποίες θα ενσωματωθούν αισθητήρες, με σκοπό την προσαρμοστικότητα του κάθε παιχνιδιού στον εκάστοτε χρήστη.
Είσοδος που καλωσορίζει με τραγούδια τα παιδιά, κούνιες που ρυθμίζουν το εύρος κίνησής τους ακολουθώντας ηχητικές οδηγίες του χρήστη, τραμπάλες που αλλάζουν χρώμα ανάλογα με το βαθμό ανύψωσής τους, παιδικές μπασκέτες που καταγράφουν το σκορ και άλλα πολλά μαγικά παιχνίδια, θα δημιουργήσουν μία πρωτόγνωρη εμπειρία για τους επισκέπτες.
Στόχος μας είναι να αξιοποιήσουμε την Τεχνητή Νοημοσύνη, το Διαδίκτυο των Πραγμάτων και την Ταυτοποίηση μέσω Ραδιοσυχνοτήτων ανθρωποκεντρικά, δημιουργώντας ένα χώρο ψυχαγωγίας, μάθησης, αλλά και συμπερίληψης.

**ΦΑΣΗ 1Η: ΑΝΙΧΝΕΥΣΗ ΠΡΟΤΕΡΗΣ ΓΝΩΣΗΣ - ΓΝΩΡΙΜΙΑ ΜΕ ΤΟΥΣ ΑΙΣΘΗΤΗΡΕΣ**
Κατά την έναρξη του έργου, αφού προβούμε σε ανίχνευση πρότερης γνώσης σχετικά με την τεχνητή νοημοσύνη, το διαδίκτυο των πραγμάτων και τους αισθητήρες, θα υλοποιήσουμε δράσεις εντοπισμού και καταγραφής αισθητήρων στην καθημερινότητά μας, αλλά και πειραματισμού των μαθητών με τα διάφορα είδη αισθητήρων και τη λειτουργία τους.

**ΦΑΣΗ 2Η: ΣΧΕΔΙΑΣΜΟΣ ΚΑΙ ΚΑΤΑΣΚΕΥΗ ΔΙΑΔΡΑΣΤΙΚΩΝ ΠΑΙΧΝΙΔΙΩΝ**
Στη φάση αυτή, οι μαθητές κάθε σχολείου πρόκειται να εντοπίσουν στην παιδική χαρά της περιοχής τους παιχνίδια που τους αρέσουν και να εισφέρουν τις ιδέες τους για το πώς αυτά θα μπορούσαν να γίνουν διαδραστικά ή/ και να προσαρμόζονται στον εκάστοτε χρήστη. Οι ιδέες των μαθητών θα αξιολογηθούν και - αφού ελεγχθεί το αν είναι τεχνικά εφικτές - οι επικρατέστερες θα κατασκευαστούν με τη χρήση του kit Nezha και την προσαρμογή αισθητήρων. 

**ΦΑΣΗ 3Η: ΣΧΕΔΙΑΣΜΟΣ ΚΑΙ ΚΑΤΑΣΚΕΥΗ ΔΙΑΔΡΑΣΤΙΚΗΣ ΜΑΚΕΤΑΣ**
Τα παιχνίδια της προηγούμενης φάσης θα τοποθετηθούν επάνω σε μακέτα που θα σχεδιαστεί από τους μαθητές, στην οποία - με τη χρήση ετικετών RFID - θα δημιουργηθούν σημεία αλληλεπίδρασης, με σκοπό την δημιουργία ενός πολυαισθητηριακού χώρου ψυχαγωγίας και μάθησης για μικρά παιδιά.

**ΦΑΣΗ 4Η: ΔΙΑΧΥΣΗ - ΑΞΙΟΛΟΓΗΣΗ**
Κατά τη φάση αυτή, στόχος μας είναι να αξιολογήσουμε το παραγόμενο προϊόν και να προβούμε σε διάχυση της γνώσης στην τοπική και ευρύτερη εκπαιδευτική κοινότητα, ξεκινώντας από τα όμορα Νηπιαγωγεία ή/και Δημοτικά Σχολεία.
Προς το σκοπό αυτό, σε πρώτη φάση οι μαθητές θα παίξουν με το επιτραπέζιο παιχνίδι, ώστε να εντοπίσουν σημεία στα οποία χρήζει βελτίωσης ή διόρθωσης. Στη συνέχεια, θα δημιουργηθεί το κατάλληλο υλικό παρουσίασης (βίντεο, φωτογραφίες, πολυτροπικά κείμενα κ.λπ.), το οποίο θα δημοσιευθεί στα ιστολόγια των συμμετεχόντων σχολείων, ώστε να ενημερωθούν οι γονείς των μαθητών/-τριών, εκπαιδευτικοί και λοιποί επισκέπτες.
Ακολούθως, θα απευθύνουμε κάλεσμα σε σχολεία τα οποία μπορεί να ενδιαφέρονται για το δανεισμό της διαδραστικής μακέτας και των επιμέρους κατασκευών και μέσω των οποίων θα λάβουμε ανατροφοδότηση για το έργο μας, ώστε να μπορέσουμε να προβούμε σε βελτιώσεις. Όπως γίνεται κατανοητό, η διαδικασία της αξιολόγησης είναι μια κυκλική διαδικασία, άγνωστης χρονικής διάρκειας.

**Διεύθυνση αποθετηρίου στο Github** 
https://github.com/pikerasovi/SMARTeGROUND

**Λίστα προτεινόμενου εξοπλισμού**
Για καθεμία από τις ομάδες του συνεργατικού έργου απαιτούνται:
- ΒΕΕΒΟΤ Explorer: 159,90 €
- BEEBOT: 104 €
- Nezha Inventor’s kit V2 for Microbit: 189,00 €
- PlanetX Smart Brick Motor (2): 40,00 €
- PlanetX Light: 9,5 €
- PlanetX PIR: 9,5 €
- PlanetX Noise: 9,5 €
- PlanetX Colour: 14 €
- PlanetX NeoPixel 8: 12 €
- PlanetX Button: 9,9 €
- PlanetX Segment: 14 €
- PlanetX mp3: 23,50 €
- PlanetX Gesture: 23,50 €
- PlanetX 8×16 Matrix: 16 €
- PlanetX RFID: 34 €
- PlanetX WiFi: 14 €
- Nezha Breakout Board: 49,90 €
- Micro:bit (2): 39,80 €
- PlanetX Dust Sensor: 23,50 €


**Ενδεικτικό κόστος**
795,5 €


**Σχόλια - Προτάσεις**
Σκοπός του έργου είναι να θέσει τους μαθητές σε ρόλο δημιουργού εφαρμογών και συσκευών που ενσωματώνουν τεχνολογίες, όπως η Τεχνητή Νοημοσύνη, το Διαδίκτυο των Πραγμάτων και η Ταυτοποίηση μέσω ραδιοσυχνοτήτων (RFID). Για το λόγο αυτό, στο παρόν έργο επιλέξαμε να υιοθετήσουμε μια ουσιωδώς μαθητοκεντρική προσέγγιση, όπου οι μαθητές θα έρθουν σε επαφή και θα πειραματιστούν με πληθώρα αισθητήρων και συσκευών, ώστε στο τέλος να επιλέξουν ποιους/ποιες από αυτούς/-ές θα ενσωματώσουν στις τελικές κατασκευές τους, γεγονός που δικαιολογεί και το υψηλό κόστος του απαιτούμενου εξοπλισμού.
